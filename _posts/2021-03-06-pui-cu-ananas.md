---
title: "Pui cu ananas"
date: 2021-03-06
category: "Pui"
tags: [pui, ardei gras, morcov, ananas, supă de pui]
---

# Ingrediente
* 500g piept de pui
* 1 ceapă
* 1 ardei gras
* 1 morcov
* 6 rondele de ananas (1 conservă)
* 200ml supă de pui/apă/zeama de la ananas
* 2 linguri de oțet balsamic
* 2 linguri sos de soia
* 2 linguri suc de roșii
* 2 linguri zahăr (opțional)
* 2 linguri făină (opțional)
* sare

# Preparare
Se curăță ceapa, ardeiul și morcovul și se taie solzi/bețișoare. Pieptul de pui se taie cubulețe/fâșii și se rumenește într-un wok cu 2 linguri de ulei. Se scoate apoi puiul din wok, se pun legumele și se călesc 2 minute la foc iute. Se adaugă din nou puiul, se mai călește mâncarea încă 2 minute, apoi se pune ananasul tăiat cubulețe.

Se amestecă bine, apoi se toarnă 150ml de lichid (supă de pui, apă, sau zeama de la ananas). Se dă focul mic, se pune capacul și se lasă să fiarbă înăbușit încă 2 minute.

Se adaugă oțetul, sosul de soia, sucul de roșii și eventual zahărul (dacă s-a folosit zeama de la ananas, nu mai este nevoie de zahăr). Opțional, se amestecă 2 linguri de făină cu restul de 50ml de lichid și se toarnă în mâncare ca să se mai îngroașe sosul. Se potrivește de sare, iar când s-a îngroșat puțin sosul, se ia de pe foc. Se servește cu orez fiert.
