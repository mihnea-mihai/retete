---
title: "Ciorbă de perișoare"
date: 2021-03-06
category: Supe și ciorbe
tags: [lobodă, borș, iaurt]
---

# Ingrediente
* 600g carne tocată mai slabă
* 3 linguri de orez
* 2 ouă
* 1 linguriță boia dulce
* 2 cepe
* 3 morcovi
* 1 țelină mică
* 1 rădăcină pătrunjel
* 1 rădăcină păstârnac
* 250 ml suc de roșii
* verdeață (mărar/pătrunjel/leuștean)
* 4l apă
* 1l borș (sau după gust)

# Preparare
Într-o crăticioară se fierb 500ml de apă. Când clocotește, se adaugă orezul și se lasă să fiarbă 2 minute, apoi se scurge de apă și se pune sub jet de apă rece pentru a-i opri fierberea.

Se curăță și se toacă mărunt morcovii, rădăcinoasele și o ceapă. Se pun într-o oală încăpătoare cu 4l de apă rece și se dau la fiert.

Între timp se toacă foarte mărunt cealaltă ceapă și se amestecă bine cu carnea tocată, orezul opărit, ouăle, boiaua, o mână de verdeață tocată mărunt, sare și piper. Din această compoziție se modelează perișoarele, de preferință cât mai mici (2-3 cm diametru), deoarece se va mai umfla orezul la fiert.

După ce au dat în clocot legumele, se adaugă perișoarele, se potrivește de sare și se lasă să fiarbă 20 de minute, apoi se toarnă sucul de roșii și borșul.

Se mai lasă 2-3 minute să clocotească, apoi se stinge focul, se adaugă restul de verdeață tocată și se pune capacul să se îmbine aromele. Când s-a mai răcorit, se servește cu pătrunjel tocat și, opțional, o lingură de smântână.
