---
title: "Drob de pui cu ciuperci"
date: 2021-03-06
category: "Pui"
tags: [bacon, ouă, slănină, ficăței, ciuperci, vin alb]
---

# Ingrediente
* 10 felii subțiri de bacon
* 1 ou crud
* 2 ouă fierte (opțional)
* 100g slănină de porc fără șorici (lardons)
* 300g ficăței de pasăre
* 150g piept de pui sau alte organe
* 100g ciuperci
* 1 ceapă albă
* 1 legătură ceapă verde
* 1 legătură pătrunjel
* 1 legătură mărar
* 1/2 pahar vin alb
* 2-3 lg. ulei sau unt
* unt pentru uns tava
* sare și piper

# Preparare
Se fierb 2 ouă și se lasă să se răcească. Se spală ficățeii, se pun într-un castron cu lapte cât să-i acopere și se lasă 30 de minute. Între timp, se spală și se taie cuburi pieptul de pui și ciupercile (dacă sunt proaspete).

Se toacă mărunt ceapa verde și se pune la călit împreună cu bucățelele de slănină, într-o tigaie cu puțin unt sau ulei încins. Se adaugă și ciupercile și se sotează împreună câteva minute, apoi se iau de pe foc și se lasă să se răcorească.

Se taie ceapa în solzi și se pune și ea la călit în tigaie cu unt/ulei, împreună cu pieptul de pui și ficățeii scurși bine de lapte. Se toarnă și vinul alb pentru mai multă savoare, precum și mărarul tocat mărunt. Se sotează la foc mediu până se rumenește puțin carnea și mai scade lichidul. Nu este nevoie să se gătească complet carnea (se va mai face și la cuptor). Se ia de pe foc și se lasă să se răcorească.

Se pornește cuptorul la 180°C. Se unge cu unt o tavă de chec și se tapetează cu felii de bacon.

Ceapa călită, pieptul de pui și ficățeii se dau prin mașina de tocat/blender. Într-un castron încăpător se toarnă amestecul rezultat. Se adaugă ceapa verde, slănina și ciupercile, pătrunjelul tocat mărunt, precum și un ou crud. Se frământă bine cu mâinile și se potrivește de sare și piper. Dacă amestecul e prea uscat, se mai pot turna câteva linguri din lichidul în care s-a gătit carnea.

Umplutura se așază în tavă. Când se umple pe un sfert tava, se pun și cele 2 ouă fierte. Se toarnă restul de umplutură deasupra și se nivelează.

Drobul se dă la cuptor cca. 40 de minute, apoi se lasă să se răcească în tavă. Înainte de servire, se răstoarnă pe un platou.
