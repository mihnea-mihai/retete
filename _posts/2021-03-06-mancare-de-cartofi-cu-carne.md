---
title: "Mâncare de cartofi cu carne"
date: 2021-03-06
category: "Pui"
tags: [pui, porc, cartofi, ardei gras, suc de roșii]
---

# Ingrediente
* 1kg carne de porc sau pui pentru tocăniță
* 1,2kg cartofi
* 3 cepe
* 3 ardei grași roșii
* 1 căpățână de usturoi
* 250 ml suc de roșii
* 3 lg ulei
* 2 lgț boia dulce
* 1-2 foi de dafin
* sare, piper

# Preparare
Carnea se taie în bucățele potrivite. Ceapa și usturoiul se curăță și se toacă mărunt, iar ardeiul se taie în fâșii sau cubulețe. Cartofii se curăță de coajă, se spală și se taie și ei în cuburi.

Carnea se tamponează bine cu șervețele de hârtie, pentru a nu fi udă, apoi se pune într-o cratiță cu ulei încins și se prăjește câteva minute pe ambele părți, întorcând-o o singură dată. Se scoate într-un castron și se lasă deoparte.

Peste uleiul rămas în cratiță se adaugă ceapa și usturoiul și se călesc până când ceapa devine sticloasă. Se desprind fragmentele de carne rămase pe tigaie și se amestecă cu ceapa. Se adaugă și ardeiul și se mai lasă vreo 3 minute la călit. Se pun și cartofii în mâncare și se asezonează totul cu sare, piper, boia dulce și foi de dafin. Se amestecă bine mâncarea și se stinge cu 500 ml apă fierbinte. Se acoperă cratița și se lasă să fiarbă la foc mic.

Peste 15 minute se adaugă și carnea în mâncare și se mai lasă la fiert încă 15-20 de minute. Când este aproape gata, se toarnă sucul de roșii și se mai lasă 5 minute să fiarbă încet.
